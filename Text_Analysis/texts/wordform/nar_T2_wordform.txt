Çifte sürpriz.
Bir cuma günü okul çıkışı, Kerem şiir yarışmasında kazandığı ödülü evine götürüyordu. Annesi ve kardeşine sürpriz yapacaktı. Onların vereceği tepkiyi ve mutluluklarını hayal etti. Heyecanlanıp adımlarını daha da hızlandırdı. Evleri ve okulları aynı semtte olduğundan çoğu arkadaşı gibi Kerem de eve yürüyerek gidiyordu. Bugün arkadaşının hazırlanmasını bekleyememiş, sabırsızlıkla yola koyulmuştu. Eve geldiğinde ev her zamankinden daha sessizdi. Evde kimseyi göremeyince merakı gitgide arttı. Belki de annesi ve kardeşi komşularındaydı. Kapılarını çalarak annesini sordu ama onların da haberi yoktu. Evde merakla beklemekten başka çaresi yoktu. Ah, evin yolunda heyecandan vakit akıp geçiyordu fakat şimdi zaman çok yavaştı. Annesi ve kardeşine ödülünü göstermek için sabırsızlanıyordu ki birden kapı açılıverdi. Annesi, kardeşi ve aylardır görmediği babaannesi gülümseyerek kapıdan içeri girdi. Şaşkınlık ve mutluluktan kalbi hızlı hızlı çarpıyordu. Babaannesi ve annesi Kerem’e harika bir sürpriz yapmışlardı. Kerem de ödülünü onlara gururla gösterince onlar da Kerem’i büyük bir sevinçle tebrik edip alkışladılar. Birbirlerine mutlulukla sarıldılar.