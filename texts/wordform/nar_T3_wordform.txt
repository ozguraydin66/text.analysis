Sürpriz.
Kerem şiir yarışmasında kazandığı ödülü gururla evine götürüyordu. Evlerinin yolunun kendisine daha önce hiç bu kadar uzun gelmediğini düşündü. Annesinin vereceği tepkiyi, mutluluk çığlığını ve ona sımsıkı sarılışını hayal etti. Heyecanlanarak adımlarını hızlandırdı. Evleri ve okulları aynı semtte olduğundan çoğu arkadaşı gibi eve yürüyerek gidiyordu. Bugün yol arkadaşının hazırlanmasını bekleyememişti. Yola sabırsızlıkla koyulmuştu. Eve geldiğinde ev her zamankinden farklı ve çok sessizdi. Evde kimsecikler yoktu. Kardeşinin odasına baktı. Beşiği boştu. Annesi onu okuldan almadan hiçbir yere gitmezdi. Giderek meraklandı. Buzdolabının üzerinde not olabileceğini akıl etti. Belki de annesi kısa süreliğine komşularına gitmişti. Umutla buzdolabına koştu. Herhangi bir not bulamadı. Komşuların kapısında annesinin terliklerini görmemişti. Yine de komşularının kapısını çalarak annesini sordu. Annesi onlara da haber vermemişti. Acaba kardeşi hastalanmış olabilir miydi? Gözleri dolmaya başladı. Çok seviyordu kardeşini. Evde kaygıyla beklemekten başka çaresi kalmamıştı. Ah, evin yolunda heyecandan vakit geçmek bilmezken şimdi ise zaman yavaşlamıştı sanki. Bunun üzerinde zaman ile ilgili çeşitli düşünceler üretmeye başladı. Hatta bunu bir oyun haline getirmişti ki, birden kapı açıldı. Aylardır görmediği babaannesi ile annesinin ve kardeşinin gülümseyen yüzlerini gördü. Şaşkınlık ve mutluluktan kalbi hızla çarpıyordu. Kerem’e sürpriz yapmışlardı. 