Sürpriz.
Kerem şiir yarışmasında kazandığı ödülü gururla eve götürürken yolun kendisine daha önce hiç bu kadar uzun gelmediğini düşündü. Annesinin vereceği tepkiyi, mutluluk çığlığını ve ona sımsıkı sarılışını hayal etmeye çalıştı. Daha da heyecanlanarak adımlarını hızlandırdı. Evleri ile okulları aynı mahallede olduğu için çoğu arkadaşı gibi eve yürüyerek gidiyordu. Bugün yol arkadaşının hazırlanmasını bekleyememiş, sabırsızlıkla yola koyulmuştu. Eve geldiğinde ev her zamankinden farklı olarak çok sessizdi. Evde kimse yoktu. Kardeşini kontrol etti. Beşik boştu. Annesinin kendisini okuldan almadan bir yere gitmeyeceğini biliyordu. Çok meraklandı. Buzdolabının üzerinde not olabileceğini akıl etti, belki de kısa süreliğine bir komşularına gitmişlerdi. Umutla buzdolabına koştu ama herhangi bir not bulamadı. Komşuların kapısında annesinin terliklerini görmemişti ama yine de kapıyı çalarak sordu. Annesi onlara da haber vermemişti. Acaba kardeşi hastalanmış olabilir miydi? Gözleri doldu. Kardeşini çok seviyordu. Gözüne kardeşinin daha önce ateşliyken havale geçirdiği sahne geldi. Evde tedirgin bir şekilde beklemekten başka çaresi kalmamıştı. Ah, biraz önce heyecandan vakit geçmek bilmiyorken şimdi kaygısından dolayı zaman yavaşlamıştı sanki. Bunun üzerinde zaman algısıyla ilgili çeşitli düşünceler üretmeye başladı. Hatta bunu bir oyun haline getirmişti ki, kapı aniden açıldı. Karşısında aylardır görmediği babaannesini, arkasında annesi ve kardeşinin gülümseyen yüzlerini gördü. Şimdi şaşkınlık ve mutluluktan hızla çarpıyordu kalbi. Ona sürpriz yapmışlardı.